Het is al eerder geconstateerd: nog steeds merken we dat het aantal aanmeldingen bij JobHulpMaatje voor ondersteuning achterblijft bij wat we verwachtten. En niet alleen wij zijn  verbaasd.
Uit cijfers van het CBS blijkt dat de werkeloosheid, na een korte opleving aan het begin van de pandemie, weer afneemt en alweer bijna op het niveau van vóór Corona is gekomen. En als je de berichten van gisteren (18 mei) heb gehoord of gelezen, dan weet je dat het aantal vacatures in Nederland nu heel snel stijgt door o.a. de versoepelingen van de Corona-maatregelen. M.a.w. het wordt voor mensen die werk zoeken makkelijker om werk te vinden.
Uiteraard is dat een uitgesproken gunstige zaak voor Nederland. Maar voor JobHulpMaatje zou dat vooral kunnen betekenen dat er minder behoefte is aan Jobgroups en Maatjes.
De vraag is natuurlijk of deze trend doorzet of dat er, o.a. als nawerking van de pandemie, de werkgelegenheid in de komende tijd toch zal dalen. De steunmaatregelen van de overheid komen immers ook tot een einde.
 
Hoe het ook zij, het verleden heeft al aangetoond dat voorspellen een hachelijke onderneming is. Afwachten blijft over.
Voor JobHulpMaatje betekent het twee dingen: voor dit jaar draaien we minder jobgroups dan we dachten en het aantal werkzoekenden dat een maatje zoekt is ook wat kleiner dan voorspeld.
Volgend jaar is nog ver weg en zeker onder de huidige omstandigheden is het vrijwel onmogelijk er iets zinnigs te zeggen. De zomer komt er nu aan, er mag weer meer, dus veel mensen willen leuke dingen doen. 
In de tussentijd blijven we klaar staan voor mensen die een steuntje in de rug kunnen gebruiken om nieuw werk te vinden. Door harder op de grote trom te slaan (meer publiciteit, meer social media, een verbeterde website) willen we beter laten zien wie we zijn en wat we kunnen betekenen voor de samenleving. JobHulpMaatje Zoetermeer wil klaar zijn voor de komende jaren, wat die ook mogen brengen.
